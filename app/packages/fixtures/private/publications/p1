{
  "_id":"p1",
  "title":"Система автоматизованої побудови навчальних ресурс",
  "years":"2016-01-30T00:00:00.000Z",
  "categoriesId":["scientific"],
  "authorsId":["supraga"],
  "content":"##Актуальність роботи\n\nНа даний момент у всесвітній павутині розміщено величезні об’єми інформації навчального спрямування. Доступність навчальної інформації стає перспективним підґрунтям для самонавчання. З іншого боку інформаційна перенасиченість породжує необхідність докладання значних зусиль для впорядкування даних та відбору статей, що відповідають навчальним інтересам користувача. Таким чином, актуальною задачею для навчальних ресурсів та систем є подання інформаційних матеріалів у зручній послідовності з урахуванням дидактичних взаємозв’язків, що скоротило б час на пошук релевантної навчальної інформації.\nВеликий об’єм інформації навчального спрямування міститься на порталі Wikipedia, структуру і вміст якого користувачі можуть самостійно змінювати за допомогою інструментів, які надаються системою. Форматування та вставка різноманітних об’єктів у текст відбувається за допомогою вікі-розмітки. На 24 грудня 2013 року цей навчальний ресурс містив більше 30 млн. статей, що написані добровольцями з усього світу. Як інтернет-довідник Wikipedia є найбільшою і найпопулярнішою серед подібних сайтів. За обсягом відомостей і тематикою вона вважається найповнішою енциклопедією, яка коли-небудь створювалася за всю історію людства. У зв’язку з цим робота з Wikipedia як базою знань та сховищем навчального контенту є актуальною і практично доцільною задачею. Кожна стаття у своєму тексті містить певні поняття, що вже описані в енциклопедії. Такі поняття подаються у вигляді посилань на статті Wikipedia. Очевидно між такими статтями існує смисловий та дидактичний зв’язок. Архітектура Wikipedia передбачає доступ до вихідної вікі-розмітки, що робить можливим автоматичний аналіз текстової інформації кожної із статей.\n##Постановка задачі \n\nМетою даної роботи є дослідження та розробка методів автоматичної побудови інформаційно-навчальних ресурсів на базі Wikipedia відповідно до навчальної мети користувача. Під навчальною метою розуміється деяке вхідне поняття-стаття енциклопедії. Цільовий навчальний ресурс – сукупність впорядкованих статей, пов’язаних з цільовою статтею. Такі статті є дидактичними попередниками цільового поняття. Для вирішення задачі необхідно реалізувати наступні завдання:\n\n* розглянути аналогічні системи;\n* розробити метод визначення споріднених понять відповідно до деякого поняття Wikipedia;\n* розробити метод визначення дидактичного порядку між статтями Wikipedia;\n* на основі запропонованих методів реалізувати дослідний зразок програмного забезпечення для апробації отриманих результатів.\n\n##Огляд\n\nНа сьогодні немає системи, яка працює з Wikipedia та має необхідні в контексті даної роботи функціональні можливості. Натомість існує програмний засіб, що функціонує на інформаційно-навчальному порталі znannya.org, який реалізує подібні функції. Впорядкування контенту на сайті здійснюється на основі відношень між статтями. Статті мають зв’язки між собою, що сприяє легкому пошуку інформації користувачем та спрощенню керування контентом для власників сайту. Користувач, що потрапляє на ресурс znannya.org, цікавлячись однією темою знаходить матеріал, що пов’язаний з його запитом, та йому не потрібно повторно здійснювати пошук інформації в пошукових системах чи на інших ресурсах, що скорочує час самонавчання. Впорядкування дидактичних матеріалів порталу відбувається на основі логічних правил [1, 2] із застосуванням стенфордської моделі нечіткого виведення Б’юкенона [3].\nМетоди визначення дидактичного порядку понять в [2] ґрунтуються на додатковій інформації в БЗ про навчальні поняття, яка зберігається в невеликих фрагментах тексту природною мовою відповідно до понятійно-тезисної моделі (ПТМ). Ці фрагменти називають тезами. Теза, як правило, подається у вигляді одного речення, в якому іде мова про поняття, до якого дана теза стосується. Синтаксичний аналіз тез дозволяє виявити згадування інших понять в описі певного поняття предметної області. Натомість, на основі згадувань не можна точно стверджувати про дидактичний порядок. Тому в [2] застосовується апарат нечіткого виведення Б’юкенона, адаптований для даної задачі.\nПредикат, що служить для опису твердження про те, що деяке поняття ck дидактично передує деякому поняття cl:\nconcept_before( ck , cl ).\nНа базі багатьох фактів про взаємне згадування понять в тезах, а також в назвах самих понять, відпрацьовує система нечітких логічних правил, що дозволяє обрати дидактичний зв'язок, що є найбільш достовірним. Для кожного правила експертом задається фактор впевненості CF, що вказує на ступінь достовірності. Після спрацювання усіх правил про гіпотезу concept_before( ck , cl ) формується множина факторів впевненості CFs( ck , cl ) , які об’єднуються за формулою [2, 3]:\nCF = CF + CFi - CF.CFi  ,\nде  CFi  ∈ CFs( ck , cl ), і=2..n. На першій ітерації CF=0.\nБазовими правилами для визначення дидактичного слідування понять в ПТМ є наступні [2]:\n\n * Правило ПТМ №1. Якщо поняття «1» фігурує в назві поняття «2», то поняття «1»   дидактично передує поняттю «2» з високим ступенем достовірності.\n * Правило ПТМ №2. Якщо поняття «1» фігурує в тезі поняття «2», то поняття «1» дидактично передує поняттю «2» з деякою достовірністю.\n * Правило ПТМ №3.Також для деяких випадків діятиме зворотне правило: якщо поняття «1» фігурує в тезі поняття «2», то поняття «2» дидактично передує поняттю «1» з деякою достовірністю.\n\nЗапропонований апарат визначення дидактичного порядку використовується на порталі znannya.org для побудови дидактичної онтології, візуалізації дидактичних карт понять, а також для подальших розрахунків для визначення дидактичного порядку між цілими ділянками навчального контенту та навчальними курсами [1,2].\nПравила [2] не можна напряму застосувати до Wikipedia, так як вони ґрунтуються на використанні структури ПТМ, яка відсутня в енциклопедії. З іншого боку, правило ПТМ №1 спирається лише на назву поняття (без тез) і тому може бути розглянуте для безпосереднього використання для впорядкування статей Wikipedia, кожна з яких подає інформацію перш за все про конкретне поняття. Правила ПТМ №2 та №3 не можуть бути застосовані напряму та потребують додаткового вивчення та можливої адаптації для використання в межах дидактичного впорядкування статей Wikipedia.\nТаким чином система, яка відповідає за впорядкування контенту сайту znannya.org, може обробляти лише інформацію, що зберігається в базі знань даного навчального ресурсу та не пристосована для обробки статей відкритої енциклопедії Wikipedia. Відмінність інформаційної структури znannya.org [1] та Wikipedia не дозволяє безпосередньо застосувати апарат логічного виведення znannya.org для визначення дидактичного порядку статей відкритої енциклопедії.\n\n##Програмна реалізація\n\nЗапропонований формальний апарат програмно реалізовано за допомогою засобів розробки PHP, MySQL. Програмна система на вході отримує URL статті Wikipedia, наступним етапом здійснює синтаксичний аналіз тексту статті та будує навігаційний граф за гіперпосиланнями до третього рівня вкладеності, що формально представляє множину посилань Link. Даний результат зберігається у відповідних структурах бази даних. На області множини посилань здійснюється логічне виведення по правилам №1–№5, і отримується множина тематично споріднених понять. Для множини споріднених понять виконуються логічні правила визначення дидактичного порядку, що дають в результаті граф тематично споріднених понять з відношеннями дидактичного порядку. Отриманий граф можна представити як лінійну послідовність завдяки застосуванню алгоритмів топологічного сортування графу.\n##Висновки\n\nВ роботі проведено аналіз структури статей Wikipedia та зв’язків між ними на базі гіперпосилань. Розроблено логічні правила визначення тематичної спорідненості понять, що ґрунтуються на використанні трьох рівнів вкладеності статей за посиланнями. Дані правила дозволили автоматично відбирати тематично пов’язані статті за цільовим поняттям.\nЗапропоновано правила визначення дидактичного порядку між статтями Wikipedia. Правило за іменем, представлене в роботі [2] було успішно застосовано до статей відкритої енциклопедії. На основі аналізу особливостей структури статей Wikipedia було розроблено правило визначення дидактичного порядку статей за позицією входження. \nСукупність запропонованих правил визначення тематичної спорідненості та дидактичного порядку дозволили сформувати апарат нечіткого виведення для автоматичного формування інформаційно-навчального ресурсу на базі Wikipedia для заданого цільового поняття.\nЗапропонований формальний апарат реалізовано у програмній системі, що дозволило провести дослідну апробацію розроблених логічних правил. Отримані результати свідчать про перспективність запропонованого апарату. \nНаступні дослідження будуть зосереджені на удосконаленні програмного забезпечення, проведені ширших дослідних випробувань та виявленні додаткових закономірностей в інформаційних ресурсах Wikipedia, що дозволить удосконалити апарат логічного виведення для вирішуваної задачі."
}